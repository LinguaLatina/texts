I"Å<p>greeting. C. PLINIUS CALVISIO SUO S.</p>

<ol>
  <li>
    <p>Omne hoc tempus inter pugillares ac libellos iucundissima quiete transmisi. ‚ÄòQuemadmodum‚Äô inquis ‚Äòin urbe potuisti?‚Äô Circenses erant, quo genere spectaculi ne levissime quidem teneor. Nihil novum nihil varium, nihil quod non semel spectasse sufficiat.</p>
  </li>
  <li>
    <p>Quo magis miror tot milia virorum tam pueriliter identidem cupere currentes equos, insistentes curribus homines videre. Si tamen aut velocitate equorum aut hominum arte traherentur, esset ratio non nulla; nunc favent panno, pannum amant, et si in ipso cursu medio-que certamine hic color illuc ille huc transferatur, studium favor-que transibit, et repente agitatores illos equos illos, quos procul noscitant, quorum clamitant nomina relinquent.</p>
  </li>
  <li>
    <p>Tanta gratia tanta auctoritas in una vilissima tunica, mitto apud vulgus, quod vilius tunica, sed apud quosdam graves homines; quos ego cum recordor, in re inani frigida assidua, tam insatiabiliter desidere, capio aliquam voluptatem, quod hac voluptate non capior.</p>
  </li>
  <li>
    <p>Ac per hos dies libentissime otium meum in litteris colloco, quos alii otiosissimis occupationibus perdunt. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../9.5/">9.5</a></td>
      <td>next: <a href="../9.7/">9.7</a></td>
    </tr>
  </tbody>
</table>
:ET